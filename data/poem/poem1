把酒祝东风，且共从容。
垂杨紫陌洛城东，总是当时携手处，游遍芳丛。

聚散苦匆匆，此恨无穷。
今年花胜去年红，可惜明年花更好，知与谁同？

轻舟短棹西湖好，绿水逶迤，芳草长堤，隐隐笙歌处处随。
无风水面琉璃滑，不觉船移，微动涟漪，惊起沙禽掠岸飞。

去年元夜时，花市灯如昼。月上柳梢头，人约黄昏后。
今年元夜时，月与灯依旧。不见去年人，泪满春衫袖。

越女采莲秋水畔，窄袖轻罗，暗露双金钏。照影摘花花似面，芳心只共丝争乱。
鸂鶒滩头风浪晚，露重烟轻，不见来时伴。隐隐歌声归棹远，离愁引著江南岸。

并刀如水，吴盐胜雪，纤手破新橙。
锦幄初温，兽香不断，相对坐调笙。

低声问：“向谁行宿，城上已三更。
马滑霜浓，不如休去，直是少人行。”

柳阴直，烟里丝丝弄碧。隋堤上，曾见几番，拂水飘绵送行色？登临望故国。谁识？京华倦客？长亭路，年来岁去，应折柔条过千尺。
闲寻旧踪迹。又酒趁哀弦，灯照离席。梨花榆火催寒食。愁一箭风快，半篙波暖，回头迢递便数驿，望人在天北。
凄恻，恨堆积。渐别浦萦回，津堠岑寂。斜阳冉冉春无极。念月榭携手，露桥闻笛。沈思前事，似梦里，泪暗滴。

燎沉香，消溽暑。
鸟雀呼晴，侵晓窥檐语。
叶上初阳乾宿雨，水面清圆，一一风荷举。

故乡遥，何日去？
家住吴门，久作长安旅。
五月渔郎相忆否？小楫轻舟，梦入芙蓉浦。

月皎惊乌栖不定，更漏将阑，辘轳牵金井。
唤起两眸清炯炯，泪花落枕红绵冷。

执手霜风吹鬓影，去意徊徨，别语愁难听。
楼上阑干横斗柄，露寒人远鸡相应。

登临送目，正故国晚秋，天气初肃。
千里澄江似练，翠峰如簇。
归帆去棹斜阳里，背西风，酒旗斜矗。
彩舟云淡，星河鹭起，画图难足。

念往昔、繁华竞逐，叹门外楼头，悲恨相继。
千古凭高，对此漫嗟荣辱。
六朝旧事如流水，但寒烟、衰草凝绿。
至今商女，时时犹唱，后庭遗曲。

自古帝王州，郁郁葱葱佳气浮。四百年来成一梦，堪愁，晋代衣冠成古丘。
绕水恣行游。上尽层楼更上楼。往事悠悠君莫问，回头。槛外长江空自流。

数家茅屋闲临水，轻衫短帽垂杨里。
今日是何朝？看余度石桥。

梢梢新月偃，午醉醒来晚。
何物最关情？黄鹂一两声。

百亩中庭半是苔，门前白道水萦回。爱闲能有几人来。
小院回廊春寂寂，山桃溪杏两三栽。为谁零落为谁开？

平岸小桥千嶂抱，揉兰一水萦花草。
茅屋数间窗窈窕。尘不到，时时自有春风扫。

午枕觉来闻语鸟，攲眠似听朝鸡早。
忽忆故人今总老。贪梦好，茫然忘了邯郸道。

别馆寒砧，孤城画角，一派秋声入寥廓。
东归燕从海上去，南来雁向沙头落。
楚台风，庾楼月，宛如昨。

无奈被些名利缚，无奈被它情耽阁，可惜风流总闲却，当初谩留华表语，而今误我秦楼约。
梦阑时，酒醒后，思量著。

苔枝缀玉，有翠禽小小，枝上同宿。客里相逢，篱角黄昏，无言自倚修竹。昭君不惯胡沙远，但暗亿、江南江北。想佩环、月夜归来，化作此花幽独。犹记深宫旧事，那人正睡里，飞近蛾绿。。莫似春风，不管盈盈，早与安排金屋。还教一片随波去，又却怨、玉龙哀曲。等恁时、重觅幽香，已入小窗横幅。

花明月黯笼轻雾，
今霄好向郎边去！
衩袜步香阶，
手提金缕鞋。

画堂南畔见，
一向偎人颤。
奴为出来难，
教君恣意怜。

晚妆初了明肌雪，
春殿嫔娥鱼贯列。
凤箫吹断水云闲，
重按霓裳歌遍彻。

临风谁更飘香屑，
醉拍阑干情味切。
归时休放烛花红，
待踏马蹄清夜月。

四十年来家国，
三千里地山河。
凤阁龙楼连霄汉，
玉树琼枝作烟萝。
几曾识干戈？

一旦归为臣虏，
沈腰潘鬓消磨。
最是仓皇辞庙日，
教坊犹奏别离歌。
垂泪对宫娥。

红日已高三丈透，
金炉次第添香兽，
红锦地衣随步皱。

佳人舞点金钗溜，
酒恶时拈花蕊嗅，
别殿遥闻箫鼓奏。

往事只堪哀，对景难排。
秋风庭院藓侵阶。
一任珠帘闲不卷，终日谁来？
金剑已沉埋，壮气蒿莱。
晚凉天净月华开。
想得玉楼瑶殿影，空照秦淮。

小径红稀，
芳郊绿遍，
高台树色阴阴见。
春风不解禁杨花，
蒙蒙乱扑行人面。

翠叶藏莺，
朱帘隔燕，
炉香静逐游丝转。
一场愁梦酒醒时，
斜阳却照深深院。

燕子来时新社，梨花落后清明。
池上碧苔三四点，叶底黄鹂一两声，日长飞絮轻。

巧笑东邻女伴，采桑径里逢迎。
疑怪昨宵春梦好，元是今朝斗草赢，笑从双脸生。

槛菊愁烟兰泣露，罗幕轻寒，燕子双飞去。
明月不谙离恨苦，斜光到晓穿朱户。

昨夜西风凋碧树，独上高楼，望尽天涯路。
欲寄彩笺无尺素，山长水远知何处。

裁减冰绡，轻叠数重，淡著胭脂匀注。
新样靓妆，艳溢香融，羞杀蕊珠宫女。
易得凋零，更多少无情风雨。愁苦，问院落凄凉，几番春暮。

凭寄离恨重重，这双燕，何曾会人言语。
天遥地远，万水千山，知他故宫何处。
怎不思量，除梦里有时曾去。无据，和梦也新来不做。

小令尊前见玉箫，银灯一曲太妖娆。
歌中醉倒谁能恨，唱罢归来酒未消。

春悄悄，夜迢迢，碧云天共楚宫遥。
梦魂惯得无拘检，又踏杨花过谢桥。

秋千院落重帘暮，彩笔闲来题绣户。
墙头丹杏雨余花，门外绿杨风后絮。

朝云信断知何处，应作襄王春梦去。
紫骝认得旧游踪，嘶过画桥东畔路。

记得那年花下，深夜，初识谢娘时，
水堂西面画帘垂，携手暗相期。
惆怅晓莺残月，相别，从此隔音尘。
如今俱是异乡人，相见更无因！

绝代佳人难得，倾国，花下见无期。
一双愁黛远山眉，不忍更思惟。
闲掩翠屏金凤，残梦，罗幕画堂空。
碧天无路信难通，惆怅旧房栊。

野花芳草，寂寞关山道。
柳吐金丝莺语早，惆怅香闺暗老。
罗带悔结同心，独凭朱栏思深。
梦觉半床斜月，小窗风触鸣琴。

春日游，杏花吹满头。
陌上谁家年少，足风流？
妾拟将身嫁与，一生休。
纵被无情弃，不能羞。

独上小楼春欲暮，愁望玉关芳草路。
消息断，不逢人，却敛细眉归绣户。
坐看落花空叹息，罗袂湿斑红泪滴。
千山万水不会行，魂梦欲教何处觅？

清晓妆成寒食天，柳球斜袅间花钿，卷帘直出画堂前。
指点牡丹初绽朵，日高犹自凭朱栏，含颦不语恨春残。

人人尽说江南好，游人只合江南老。
春水碧於天，画船听雨眠。
垆边人似月，皓腕凝霜雪。
未老莫还乡，还乡须断肠。

洛阳城里春光好，洛阳才子他乡老。
柳暗魏王堤，此时心转迷。
桃花春水绿，水上鸳鸯浴。
凝恨对残晖，忆君君不知。

一闭昭阳春又春。
夜寒宫漏永，梦君恩。
卧思陈事暗销魂，罗衣湿，红袂有啼痕。
歌吹隔重阍。
挠亭芳草绿，倚长门。
万般惆怅向谁论？
凝情立，宫殿欲黄昏。

重来云山，愁情盈袖，满目皆秋。
飘渺仙缘，独遗梦影，浮生寻遍，云散风流。
关山千回，历劫又生，看取豪情动九州。
今逝矣，纵天下事了，物非人旧。
一剑来去苍茫，枉平生笑傲逍遥游。
嗟逝者如水，侬情随风，悲歌忍继，此恨长留。
凄狂为谁？雁过无痕，魔障千重总难休。
日月久，懒回首，俯仰皆忧。

愁花病酒由来性，看尽风流景，樽前长是笑言频，邀月酹风无忌，好修行。
生成几世飘流命，心与青山近，斜阳芳草漫倾情，回首踏歌来路，一身轻。

落月梨花影里，犹记，共芳樽，醉拼红颜恣君意，休觅，楚天凄。

摇落平芜野树，斜飞烟上鸥鹭。
闲看秋容如拭镜，浩然心归何处。
尽画栋雕梁，千古青山薄暮。
人事凶吉相负，天心混沌如误。
独对西风无言语，但忆五湖波怒。
正古道夕阳，衰草黄尘凄雾。

昨夜雨疏风骤，浓睡不消残酒。试问卷帘人，却道“海棠依旧。”
“知否？知否？应是绿肥红瘦。“

大江东去，浪淘尽、千古风流人物。故垒西边，人道是三国周郎
赤壁。乱石穿空，惊涛拍岸，卷起千堆雪。江山如画，一时多少豪杰。
遥想公瑾当年，小乔初嫁了，雄姿英发。羽扇纶巾谈笑间、樯橹
灰飞烟灭。故国神游，多情应笑我，早生华发。人生如梦，一尊还酹江月。

驿外断桥边，寂寞开无主。已是黄昏独自愁，更著风和雨。无意苦争春，一任群芳妒。零落成泥碾作尘，只有香如故。

更能消、几番风雨？匆匆春又归去。惜春长怕花开早，何况落红无数。春且
住。见说道、天涯芳草无归路。怨春不语，算只有殷勤，画檐蛛纲，尽日惹风絮。
长门事，准拟佳期又误。娥眉曾有人妒。千金纵买相如赋，脉脉此情谁诉？
君莫舞。君不见、玉环飞燕皆尘土？闲愁最苦。休去倚危栏，斜阳正在，烟柳断肠处。

薄雾浓云愁永画，瑞脑消金兽。佳节又重阳，玉枕纱厨，半夜凉初透。东离把酒黄昏后，有暗香盈袖。莫道不消魂，帘卷西风，人比黄花瘦。

千古江山，英雄无觅、孙仲谋处。舞榭歌台，风流总被、雨打风吹去。斜阳草树，寻常巷陌，人道寄奴曾住。想当年、金戈铁马，气吞万里如虎。元嘉草草，封狼居胥，赢得仓皇北顾。四十三年，望中犹记、烽火杨州路。可堪回首，佛狸祠下，一片神鸦社鼓。凭谁问、廉颇老矣，尚能饭否？

怒发冲冠，凭阑处，潇潇雨歇。抬望眼，仰天长啸，壮怀激烈。三十功名
尘与土，八千里路云和月。莫等闲，白了少年头，空悲切。靖康耻，犹未雪；巨子恨，何时灭！驾长车，踏破贺兰山缺，壮志饥餐胡虏肉，笑谈渴饮匈奴血。待从头，收拾旧山河，朝天阙。

老夫聊发少年狂，左牵黄，右擎苍。锦帽貂裘、千骑卷平冈。为报
倾城随太守，亲射虎，看孙郎。
酒酣胸胆尚开张，鬓微霜，又何妨？持节云中、何日遣冯唐？会挽
雕弓如满月，西北望，射天狼。

梅谢粉，柳拖金，香满旧园林。
养花天气半晴阴，花好却愁深。

花无数，愁无数，花好却愁春去。
戴花持酒祝东风，千万莫匆匆。

夜夜相思更漏残，伤心明月凭阑干，想君思我锦衾寒。
咫尺画堂深似海，忆来唯把旧书看，几时携手入长安？

蟾彩霜华夜不分，天外鸿声枕上闻，绣衾香冷懒重熏。
人寂寂，叶纷纷，才睡依前梦见君。

梦觉云屏依旧空，杜鹃声咽隔帘笼，玉郎薄幸去无踪。
一日日，恨重重，泪界莲腮两线红。

四月十七，正是去年今日，别君时。
忍泪佯低面，含羞半敛眉。
不知魂已断，空有梦相随。
除却天边月，没人知。

昨夜夜半，枕上分明梦见，语多时。
依旧桃花面，频低柳叶眉。
半羞还半喜，欲去又依依。
觉来知是梦，不胜悲！

金翡翠，为我南飞传我意，
安画桥边春水，几年花下醉？
别后只知相愧，泪珠难远寄。
罗幕绣帏鸳被，旧欢如梦里。

莺啼残月，绣阁香灯灭。
门外马嘶郎欲别，正是落花时节。
妆成不画蛾眉，含愁独倚金扉。
去路香尘莫扫，扫即郎去归迟。

惆怅梦馀山月斜，孤灯照壁背红纱，小楼高阁谢娘家。
暗想玉容何所似？
一枝春雪冻梅花，满身香雾簇朝霞。

红楼别夜堪惆怅，香灯半卷流苏帐，残月出门时，美人和泪辞。
琵琶金翠羽，弦上黄莺语，劝我早归家，绿窗人似花。

如今却忆江南乐，当时年少春衫薄，骑马倚斜桥，满楼红袖招。
翠屏金屈曲，醉入花丛宿，此度见花枝，白头誓不归。

劝君今夜须沈醉，樽前莫话明朝事，珍重主人心，酒深情亦深。
须愁春漏短，莫诉金杯满，遇酒且呵呵，人生能几何？

书空无计题情字，路远休相忆。
2才说归去又无期，皓月孤光自照，意如痴。
一宵残梦依稀记，似言轻离弃。
人前犹自笑无机，绿恨红愁暗里，唯心知。

一笑怆然望，正秋凉，老蝉离菀，昏鸦孤栈。
芳草萋萋斜阳黯，极目云山遮断。
往来路，孓行已惯。
却忆越石穷窘处，唱扶风，千古悲余叹。
国士恨，终难忘。
驽车逆旅流年换。
度浮生，尘网织梦，市街挥汗。
吟放经诗无一用，磨尽书生肝胆。
功名累，烟氲云乱。
老大而今真何趣，引离杯，醉眼青峰看，岁月晚，空余怅。

夭红凄绿，黄梅风絮，送春归陇头烟雨。
礼休拘，梦成虚，雕梁燕子谁轻许，急景流年翻新曲。
天，笑我愚，人，笑我愚。

空山鬼雨，人间末路，慵倦雪衣西去。
黄杨秋冢慢啼乌，残刀剑土腥斑绿。
壮怀空许,浮欢若梦,惨淡天涯孤旅。
孽尘缘聚散何如，三生错向天无语。

园林晴昼春谁主。暖律潜催，幽谷暄和，黄鹂翩翩，乍迁芳树。观露湿缕金衣，叶映如簧语。晓来枝上绵蛮，似把芳心、深意低诉。
无据。乍出暖烟来，又趁游蜂去。恣狂踪迹，两两相呼，终朝雾吟风舞。当上苑柳秾时，别馆花深处。此际海燕偏饶，都把韶光与。

飞琼伴侣，偶别珠宫，未返神仙行缀。取次梳妆，寻常言语，有得几多姝丽。拟把名花比。恐旁人笑我，谈何容易。细思算、奇葩艳卉，惟是深红浅白而已。争如这多情，占得人间，千娇百媚。

须信画堂绣阁，皓月清风，忍把光阴轻弃。自古及今，佳人才子，少得当年双美。且恁相偎倚。未消得、怜我多才多艺。愿妳妳、兰心蕙性，枕前言下，表余深意。为盟誓。今生断不孤鸳被。

景萧索，危楼独立面晴空。动悲秋情绪，当时宋玉应同。渔市孤烟袅寒碧，水村残叶舞愁红。楚天阔，浪浸斜阳，千里溶溶。

临风。想佳丽，别后愁颜，镇敛眉峰。可惜当年，顿乖雨迹云踪。雅态妍姿正欢洽，落花流水忽西东。无憀恨、相思意，尽分付征鸿。

夜雨滴空阶，孤馆梦回，情绪萧索。一片闲愁，想丹青难貌。秋渐老、蛩声正苦，夜将阑、灯花旋落。最无端处，总把良宵，只恁孤眠却。佳人应怪我，别后寡信轻诺。记得当初，翦香云为约。甚时向、幽闺深处，按新词、流霞共酌。再同欢笑，肯把金玉珠珍博。

海霞红，山烟翠。故都风景繁华地。谯门画戟，下临万井，金碧楼台相倚。芰荷浦溆，杨柳汀洲，映虹桥倒影，兰舟飞棹，游人聚散，一片湖光里。

汉元侯，自从破虏征蛮，峻陟枢庭贵。筹帷厌久，盛年昼锦，归来吾乡我里。铃斋少讼，宴馆多欢，未周星，便恐皇家，图任勋贤，又作登庸计。

飒飒霜飘鸳瓦，翠幕轻寒微透，长门深锁悄悄，满庭秋色将晚。眼看菊蕊，重阳泪落如珠，长是淹残粉面。鸾辂音尘远。无限幽恨。

无限幽恨，寄情空殢纨扇。应是帝王，当初怪妾辞辇。陡顿今来，宫中第一妖娆，却道昭阳飞燕。

煦色韶光明媚。轻霭低笼芳树。池塘浅蘸烟芜，帘幕闲垂风絮。春困厌厌，抛掷斗草工夫，冷落踏青心绪。终日扃朱户。

远恨绵绵，淑景迟迟难度。年少傅粉，依前醉眠何处。深院无人，黄昏乍拆秋千，空锁满庭花雨。

满搦宫腰纤细。年纪方当笄岁。刚被风流沾惹，与合垂杨双髻。初学严妆，如描似削身材，怯雨羞云情意。举措多娇媚。

争奈心性，未会先怜佳婿。长是夜深，不肯便入鸳被。与解罗裳，盈盈背立银釭，却道你但先睡。

秋暮。乱洒衰荷，颗颗真珠雨。雨过月华生，冷彻鸳鸯浦。

池上凭阑愁无侣。奈此个、单栖情绪。却傍金笼共鹦鹉。念粉郎言语。

秋尽。叶翦红绡，砌菊遗金粉。雁字一行来，还有边庭信。

飘散露华清风紧。动翠幕、晓寒犹嫩。中酒残妆慵整顿。聚两眉离恨。

过韶阳，璿枢电绕，华渚虹流，运应千载会昌。罄寰宇、荐殊祥。吾皇。诞弥月，瑶图缵庆，玉叶腾芳。并景贶、三灵眷祐，挺英哲、掩前王。遇年年、嘉节清和，颁率土称觞。

无间要荒华夏，尽万里、走梯航。彤庭舜张大乐，禹会群方。鹓行。望上国，山呼鳌抃，遥爇炉香。竟就日、瞻云献寿，指南山、等无疆。愿巍巍、宝历鸿基，齐天地遥长。

洞房记得初相遇。便只合、长相聚。何期小会幽欢，变作离情别绪。况值阑珊春色暮。对满目、乱花狂絮。直恐好风光，尽随伊归去。

一场寂寞凭谁诉。算前言、总轻负。早知恁地难拚，悔不当时留住。其奈风流端正外，更别有，系人心处。一日不思量，也攒眉千度。

英英妙舞腰肢软。章台柳、昭阳燕。锦衣冠盖，绮堂筵会，是处千金争选。顾香砌、丝管初调，倚轻风、珮环微颤。

乍入霓裳促遍。逞盈盈、渐催檀板。慢垂霞袖，急趋莲步，进退奇容千变。算何止、倾国倾城，暂回眸、万人肠断。

秀香家住桃花径。算神仙、才堪并。层波细翦明眸，腻玉圆搓素颈。爱把歌喉当筵逞。遏天边，乱云愁凝。言语似娇莺，一声声堪听。

洞房饮散帘帏静。拥香衾、欢心称。金炉麝袅青烟，凤帐烛摇红影。无限狂心乘酒兴。这欢娱、渐入嘉景。犹自怨邻鸡，道秋宵不永。

断虹霁雨，净秋空，山染修眉新绿。桂影扶疏，谁便道，今夕清辉不足。万里青天，姮娥何处，驾此一轮玉。寒光零乱，为谁偏照醽醁。

年少从我追游，晚凉幽径，绕张园森木。共倒金荷家万里，欢得尊前相属。老子平生，江南江北，最爱临风曲。孙郎微笑，坐来声喷霜竹。

落日塞垣路，风劲戛貂裘。翩翩数骑闲猎，深入黑山头。极目平沙千里，惟见雕弓白羽，铁面骏骅骝。隐隐望青冢，特地起闲愁。

汉天子，方鼎盛，四百州。玉颜皓齿，深锁三十六宫秋。堂有经纶贤相，边有纵横谋将，不减翠蛾羞。戎虏和乐也，圣主永无忧。

早秋明月新圆，汉家戚里生飞将。青骢宝勒，绿沈金锁，曾瞻天仗。种德江南，宣威西夏，合宫陪享。况当年定计，昭陵与子，勋劳在、诸公上。

千骑风流年少，暂淹留、莫辜清赏。平坡驻马，虚弦落雁，思临虏帐。遍舞摩围，递歌彭水，拂云惊浪。看朱颜绿鬓，封侯万里，写凌烟像。

鸳鸯翡翠，小小思珍偶。眉黛敛秋波，尽湖南、山明水秀。娉娉袅袅，恰近十三余，春未透。花枝瘦。正是愁时候。

寻花载酒。肯落谁人后。只恐远归来，绿成阴、青梅如豆。心期得处，每自不由人，长亭柳。君知否。千里犹回首。

万里黔中一漏天。屋居终日似乘船。及至重阳天也霁。催醉。鬼门关外蜀江前。

莫笑老翁犹气岸。君看。几人黄菊上华颠。戏马台南追两谢。驰射。风流犹拍古人肩。

余寒争令。雪共蜡梅相照影。昨夜东风。已出耕牛劝岁功。
阴云幂幂。近觉去天无几尺。休恨春迟。桃李梢头次第知。

中秋无雨。醉送月衔西岭去。笑口须开。几度中秋见月来。
前年江外。儿女传杯兄弟会。此夜登楼。小谢清吟慰白头。

旧时月色，算几番照我，梅边吹笛？唤起玉人，不管清寒与攀摘。何逊而今渐老，都忘却、春风词笔。但怪得、竹外疏花，香冷入瑶席。江国，正寂寂。叹奇与路遥，夜雪初积。翠尊易泣，红萼无言耿相忆。长记曾携手处，千树压、西湖寒碧。又片片、吹尽也，几时见得？

簟枕邀凉，琴书换日，睡馀无力。细洒冰泉，并刀破甘碧。墙头唤酒，谁问讯、城南诗客。岑寂。高柳晚蝉，说西风消息。
虹粱水陌。鱼浪吹香，红衣半狼藉。维舟试望故国。眇天北。可惜渚边沙外，不共美人游历。问甚时同赋，三十六陂秋色。

燕雁无心，太湖西畔随云去。
数峰清苦，商略黄昏雨。

第四桥边，拟共天随住。
今何许？凭栏怀古，残柳参差舞。

天涯也有江南信，梅破知春近。
夜阑风细得香迟，不道晓来开遍向南枝。

玉台弄粉花应妒，飘到眉心住。
平生个里愿怀深，去国十年老尽少年心。

瑶草一何碧，春入武陵溪。溪上桃花无数，枝上有黄鹂。我欲穿花寻路，直入白云深处，浩气展虹霓。只恐花深里，红露显人衣。

坐玉石，倚玉枕。拂金微。谪仙何处，无人伴我白螺杯。我为灵芝仙草，不为朱丹脸，长啸亦何为？醉舞下山云，明月逐人归。

乾坤能大，算蛟龙、原不是池中物。风雨牢愁无著处，那更寒虫四壁。横槊题诗，登楼作赋，万事空中雪。江流如此，方来还有英杰。
堪笑一叶漂零，重来淮水，正凉风新发。镜里朱颜都变尽，只有丹心难灭。去去龙沙，江山回首，一线青如发。故人应念，杜鹃枝上残月。

窗纱薄。日穿红慢催梳掠。催梳掠。新晴天气，画檐闻鹊。
海棠逗晚都开却。小云先在阑干角。阑干角。杨花满地，夜来风恶。

细数十年事，十处过中秋。今年新梦，忽到黄鹤旧山头。老子个中不浅，此会天教重见，今古一南楼。星汉淡无色，玉镜独空浮。
敛秦烟，收楚雾，熨江流。关河离合、南北们日照清愁。想见垣娥冷眼，应笑归来霜鬓，空敞黑貂裘。酿酒间赠兔，肯去伴沧洲。

篱菊滩芦被霜后。袅长风、万重高柳。天为谁、展尽湖光渺渺，应为我、扁舟入手。
幅中曾醉洞庭酒。辗云涛、挂帆南斗。追旧游、不减商山沓沓，犹有人、能相记否。

东风半夜度关山。和雪到阑干。怪见梅梢未暖，情知柳服犹寒。
青丝菜甲，银泥饼饵，随分杯盘。已把宜春缕胜，更将长命题搁。

雾失楼台，月迷津渡。
桃源望断无寻处。
可堪孤馆闭春寒，杜鹃声裹斜阳暮。

驿寄梅花，鱼传尺素。
砌成此恨无重数。
郴江幸自绕郴山，为谁流下潇湘去。

倚危亭、恨如芳草，萋萋铲尽还生。
念柳外青骢别后，水边红袂公时，怆然暗惊。

无端天与娉婷，夜月一帘幽梦，春风十里柔情。
怎奈向、欢娱渐随流水，素弦声断，翠绡香减。
那堪片片飞花弄晚，蒙蒙残雨笼晴。
正销凝，黄鹂又啼数声。

梅英疏淡，冰澌溶泄，东风暗换年华。
金谷俊游，铜驼巷陌，新晴细履平沙。
长记误随车。正絮翻蝶舞，芳思交加。
柳下桃蹊，乱分春色到人家。

西园夜饮鸣笳。有华灯碍月，飞盖妨花。
花苑未空，行人渐老，重来是事堪嗟！
烟暝酒旗斜。
但倚楼极目，极见栖鸦。
无奈归心，暗随流水到天涯。

漠漠轻寒上小楼，
晓阴无赖似穷秋，
淡烟流水画屏幽。

自在飞花轻似梦，
无边丝雨细如愁。
宝帘闲挂小银钩。

山抹微云，天粘衰草，画声断谯门。
暂停征棹，聊共引离尊。
多少蓬莱旧事，空回首、烟霭纷纷。
斜阳外，寒鸦万点，流水绕孤村。

消魂，当此际，香囊暗解，罗带轻分。
漫赢得青楼，薄幸名存。
此去何时见也？襟袖上、空惹啼痕。
伤情处，高城望断，灯火已黄昏。

一向年光有限身，
等闲离别易销魂。
酒筵歌席莫辞频。

满目山河空念远，
落花风雨更伤春。
不如怜取眼前人。

红笺小字，说尽平生意。
鸿雁在云鱼在水，惆怅此情难寄。

斜阳独倚西楼，遥山恰对帘钩。
人面不知何处？绿波依旧东流。

春雨足，染就一溪新绿。
柳外飞来双羽玉，弄晴相对浴。
楼外翠帘高轴，倚遍阑干几曲。
云淡水平烟树簇，寸心千里目。

如今却忆江南乐，当时年少春衫薄。骑马倚斜桥，满楼红袖招。
翠屏金屈曲，醉入花丛宿。此度见花枝，白头誓不归。

红楼别夜堪惆怅，香灯半卷流苏帐。残月出门时，美人和泪辞。
琵琶金翠羽，弦上黄莺语。劝我早归家，绿窗人似花。

问世间、情为何物，只教生死相许？
天南地北双飞客，老翅几回寒暑。
欢乐趣，离别苦，就中更有痴儿女。
君应有语，渺万里层云，千山暮雪，只影向谁去？

横汾路，寂寞当年箫鼓，荒烟依旧平楚。
招魂楚些何嗟及，山鬼暗谛风雨。
天也妒，未信与，莺儿燕子俱黄土。
千秋万古，为留待骚人，狂歌痛饮，来访雁丘处。

问莲根、有丝多少，莲心知为谁苦？
双花脉脉娇相向，只是旧家儿女。
天已许，甚不教、白头生死鸳鸯浦？
夕阳无语。算谢客烟中，湘妃江上，未是断肠处。

香奁梦，好在灵芝瑞露。人间俯仰今古。
海枯石烂情缘在，幽恨不埋黄土。
相思树，流年度，无端又被西风误。
兰舟少住。怕载酒重来，红衣半落，狼藉卧风雨。

斗草阶前初见，穿针楼上曾逢。
罗裙香露玉钗风，靓妆眉沁绿，羞脸粉生红。

流水便随春远，行云终与谁同。
酒醒长恨锦屏空，相寻梦里路，飞雨落花中。

天边金掌露成霜，云随雁字长。
绿杯红袖趁重阳，人情似故乡。

兰佩紫，菊簪黄，殷勤理旧狂。
欲将沉醉换悲凉，清歌莫断肠。

醉别西楼醒不记，春梦秋云，聚散真容易。
斜月半窗还少睡，画屏闲展吴山翠。

衣上酒痕诗里字，点点行行，总是凄凉意。
红烛自怜无好计，夜寒空替人垂泪。

梦入江南烟水路，行尽江南。
不与离人遇，睡里销魂无说处。
觉来惆怅销魂误。

欲尽此情书尺素，浮雁沈鱼，终了无凭据。
却倚缓弦歌别绪，断肠移破秦筝柱。
